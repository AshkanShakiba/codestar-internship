<div dir="rtl">

# فاز یک: آشنایی با مفاهیم فراموش‌شدۀ CSS

## مقدمه

در این فاز قصد داریم با مفاهیم نسبتاً ساده اما فراموش‌شدۀ **CSS** آشنا شویم.

- **Box Model** چیست و از چه اعضایی تشکیل شده است؟
- هر کدام از واحدهای مختلف **CSS** چه مفهومی دارند و در چه جاهایی باید استفاده شوند؟
- انواع **Selector**های **CSS** چه چیزهایی هستند و چگونه می‌توان از آن‌ها استفاده کرد؟
- **کلاس‌های Pseudo** چه چیزهایی هستند و چه کاربردی دارند؟
- **المان‌های Pseudo** چه چیزهایی هستند و چه کاربردی دارند؟

در پایان این فاز امیدواریم بتوانیم به ابهاماتی مانند سوالات بالا پاسخ دهیم.

توصیه می‌کنیم همزمان با خواندن این مطلب،
[صفحۀ دمو](https://star-academy.github.io/codestar-internship/Demos/Frontend/pages/PhaseF02-CSS/index.html)
را نیز مشاهده کنید تا به صورت دیداری و کاربردی با مفاهیم آشنا شوید.

---

## یادگیری

### Box Model

همه چیز در CSS به شکل یک جعبه یا Box است
که از اجزای مختلفی شامل Content یا محتوا، Padding یا حاشیۀ درونی، Border یا مرز و Margin یا حاشیۀ بیرونی،
تشکیل می‌شود.

در CSS یک Property به نام box-sizing وجود دارد
که می‌تواند یکی از دو مقدار border-box و content-box را داشته باشد.

در صورتی که یک المان به شکل border-box تعریف شود، اگر یک width برای آن در نظر بگیرید،
آن width شامل border و padding نیز می‌باشد.
به عنوان مثال اگر width برابر با 200 پیکسل،
padding برابر با 20 پیکسل در هر طرف
و border برابر با 5 پیکسل در هر طرف باشد،
عرضی که برای content باقی می‌مانند برابر با 100 پیکسل است.

اما در صورتی که یک المان به شکل content-box تعریف شود، اگر یک width برای آن در نظر بگیرید،
آن width دقیقاً عرض content می‌باشد
و هرچقد border یا padding بزرگ باشند،
تاثیری در عرض آن نخواهد داشت.

برای آشنایی بیشتر با این مفهوم می‌توانید از لینک‌های زیر استفاده کنید:

<div dir="ltr">

- [The box model](https://developer.mozilla.org/en-US/docs/Learn/CSS/Building_blocks/The_box_model)
- [CSS Box Model](https://www.w3schools.com/css/css_boxmodel.asp)

</div>

---

### Units

در CSS واحدهای مختلفی داریم که هر کدام در شرایط خاصی مورد نیاز هستند.
لیست آن‌ها را به همراه توضیحات مختصری در اینجا ذکر می‌کنیم:

- cm, mm & in
  - واحدهای سانتی‌متر، میلی‌متر و اینچ معمولاً زمانی استفاده می‌شوند که صفحه را با هدف چاپ شدن بسازید و برای صفحات دیجیتال به هیچ عنوان توصیه نمی‌شوند.
- px
  - معروف‌ترین واحد CSS که قطعاً با آن آشنا هستید. با توجه به دستگاهی که سایت بر روی آن دیده می‌شود، سایز هر پیکسل ممکن است متفاوت باشد.
- em
  - هر واحد em برابر با font-size المان فعلی است. در صورتی که در CSS به صراحت font-size را تعریف نکرده باشید، آن را از پدر یا پدرانش به ارث می‌برد.
- rem
  - هر واحد rem برابر با font-size المان root است. در اکثر مواقع root همان المانِ html می‌باشد. معمولاً در مرورگرها font-size پیشفرض 16 پیکسل است.
- %
  - هر واحد آن برابر با یک درصد از مقدار Property در المان پدر می‌باشد.
- vh
  - هر واحد آن برابر با یک درصد از height صفحه (viewport) می‌باشد.
- vw
  - هر واحد آن برابر با یک درصد از width صفحه (viewport) می‌باشد.
- ch
  - هر واحد آن برابر با width کاراکتر 0 می‌باشد. طبیعتاً مقدار آن با توجه به فونت می‌تواند متفاوت باشد.
- ex
  - هر واحد آن برابر با height کاراکتر x می‌باشد. طبیعتاً مقدار آن با توجه به فونت می‌تواند متفاوت باشد.

همان‌طور که بالاتر گفته شد، در مرورگرها font-size پیشفرضِ المان root برابر با 16 پیکسل است.
اما گاهی اوقات کاربر با توجه به نیاز خود می‌تواند این مقدار را تغییر دهد.
شما در اکثر مواقع مخصوصاً وقتی که می‌خواهید width یا height یک المان را تنظیم کنید نباید از px استفاده کنید.
چرا که اگر کاربر font-size مرورگر را عوض کند، تاثیری در سایت شما نخواهد گذاشت.
اما اگر از واحدهای em و rem به درستی استفاده کنید، متناسب با فونت، سایز تمامِ المان‌های صفحه بزرگ یا کوچک خواهد شد.
بنابراین سعی کنید همیشه از em یا rem استفاده کنید.

برای اینکه در استفاده از rem راحت‌تر باشید، پیشنهاد میکنیم از این استایل استفاده کنید:

<div dir="ltr">

```css
html {
  font-size: 62.5%;
}
```

</div>

با استفاده از این کد، هر واحد rem برابر با 10 پیکسل می‌شود و به راحتی می‌توانید تبدیلات rem به px یا برعکس را انجام دهید.

برای آشنایی بیشتر با این مفهوم می‌توانید از لینک زیر استفاده کنید:

<div dir="ltr">

- [CSS Units Explained](https://www.digitalocean.com/community/tutorials/css-css-units-explained)

</div>

---

### Selectors

برای انتخاب کردن المان‌های مختلف راه‌های گوناگونی وجود دارد که احتمالاً با class و id از قبل آشنایی دارید.
در اینجا به راه‌های دیگری می‌پردازیم که قطعاً در پروژه‌های مختلف به کمک شما خواهند آمد.

#### alt

حتما با alt در تگ img آشنا هستید. حتی شاید زمانی که از آن استفاده نکردید، متوجه هشدار IDE شده باشید. اما کاربرد این
attribute چیست؟ زمانی که از عکس استفاده می‌کنیم چرا باید توضیحی برای آن بنویسیم؟ مقدار این attribute به کاربر نشان داده
نمی‌شود، پس نوشتن آن چه فایده‌ای دارد؟

alt در اینجا مخفف عبارت Alternate Text یا متن جایگزین می‌باشد که دو کاربرد مهم برای آن می‌توان در نظر گرفت:

1. همانطور که از اسم آن مشخص است، جایگزینی برای عکس می‌باشد به طوری که اگر هر دلیلی امکان نمایش عکس وجود نداشت،
   این نوشته به کاربر نشان داده می‌شود تا موضوع عکس را بفهمد.

2. Screen Readerها متن مورد نظر را می‌خوانند بنابراین کاربرانی که نمی‌توانند عکس را ببینند، متوجهِ موضوع عکس می‌شوند.

بنابراین استفاده از alt برای عکس‌ها بسیار حائز اهمیت است. اما در موارد زیر بهتر است یک متن خالی را برای آن در نظر
بگیریم:

- عکس مورد نظر صرفاً برای زیبایی ظاهری و دکوری باشد، به طوری که مفهوم خاصی به محتوا اضافه نکند.
- عکس مورد نظر caption داشته باشد.

دقت کنید که در موارد بالا حتماً باید تگ alt را استفاده کنید، اما متنی داخل آن ننویسید؛ به عنوان مثال:

<div dir="ltr">

```html
<img src="https://totally-real-website.com/some-picture.png" alt="" />
```

</div>
علت این موضوع این است که اگر alt وجود نداشته باشد، Screen Reader نام فایل عکس را به عنوان توضیحات آن می‌خواند؛
اما اگر متن خالی داخل alt باشد، عکس به طور کلی در نظر گرفته نمی‌شود.

برای آشنایی بیشتر با این مفهوم می‌توانید از لینک زیر استفاده کنید:

<div dir="ltr">

- [Accessibility: Image Alt text best practices](https://support.siteimprove.com/hc/en-gb/articles/115000013031-Accessibility-Image-Alt-text-best-practices)

</div>

#### Performance

ما تقریباً در تمام سایت‌ها از عکس استفاده می‌کنیم؛ بنابراین همیشه باید به مبحث Performance توجه داشته باشیم، چرا که در
غیر این صورت تجربۀ بدی در انتظار کاربران ما خواهد بود.

یکی از بهترین راه‌ها برای افزایش Performance، استفاده از عکس‌های باکیفیت و در عینِ حال کم‌حجم است. برای این موضوع ما
سایت
[Squoosh](https://squoosh.app/)
را که توسط توسعه‌دهندگان Google ساخته شده، به شما پیشنهاد می‌کنیم. استفاده از آن بسیار آسان است، صرفاً کافی است عکس خود
را آپلود و عکس کم‌حجم شده را دریافت کنید. همچنین این سایت قابلیت تبدیل به انواع فرمت‌ها و استفاده از الگوریتم‌های
گوناگون را دارد.

همچنین در صورت امکان پیشنهاد می‌کنیم حتماً از فرمت svg استفاده کنید. این فرمت برخلاف فرمت‌هایی مثل png و jpeg، به صورت
vector یا برداری می‌باشد، به طوری که شما می‌توانید بدونِ افت کیفیت، به هر اندازه آن را کوچک یا بزرگ کنید. فرمت svg
همواره از باقی فرمت‌ها کم‌حجم‌تر است اما در عوض، جزئیات کمتری را می‌توانید در آن جای دهید. بنابراین بهترین استفاده از
svg در لوگوها، Illustrationها و آیکن‌هاست.

برای دانلود فایل‌های svg حرفه‌ای می‌توانید از لینک‌های زیر استفاده کنید:

<div dir="ltr">

- [freepik](https://www.freepik.com/home)
- [flaticon](https://www.flaticon.com/)
- [unDraw](https://undraw.co/)
- [Icons8](https://icons8.com/)

</div>

---

## پروژه

در این دوره قصد داریم سایتی مانند
[Spotify](https://www.spotify.com/)
برای جستجوی آهنگ‌ها بسازیم. در این فاز شما باید با توجه به موارد آموزش داده شده، قالب صفحات زیر را درست کنید:

- اصلی
  - وقتی کاربر برای اولین بار وارد سایت می‌شود، صفحۀ اصلی را می‌بیند. بنابراین باید توجه او را جلب کنید به طوری که
    تمایل داشته باشد در سایت شما ثبت نام کند.
- ثبت نام
- ورود
- لیست آهنگ‌ها
  - لیستی از تمام آهنگ‌هایی که در سایت وجود دارد. می‌توانید برای بهبود تجربۀ کاربری از صفحه‌بندی، فیلتر کردن، جستجو و
    هر مورد دیگری استفاده کید.
- لیست آهنگ‌های مورد علاقه
  - آهنگ‌هایی که کاربر به عنوان مورد علاقه انتخاب کرده در این صفحه نمایش داده می‌شود. کاربر باید بتواند هر کدام از این
    آهنگ‌ها را از لیست حذف کند.
- آهنگ

  - در این صفحه کاربر می‌تواند جزئیات آهنگ مورد نظر را ببیند این جزئیات حداقل شامل موارد زیر است:
    - نام آهنگ
    - عکس آهنگ
    - نام خواننده
    - سال انتشار

  همچنین کاربر می‌تواند این آهنگ را به لیست آهنگ‌های مورد علاقه اضافه یا از آن حذف کند.

دقت کنید که شما فقط باید فایل‌های html این صفحات را بسازید. در فازهای بعدی css و javascript را نیز به سایت اضافه خواهیم
کرد.

</div>
